פלוני יש-לו / חיים נחמן ביאליק .

פלוני יש-לו .

פלוני יש-לו אוצרות קרח,

עשר מכות לאלמוני,

לשכנתנו דבורה אין .

כי אם-אהל תבנית קן,

ובקן שש יונים.

אחת שחרה, אחת שחמה,

אחת – יש בלחיה גומא,

אחת ואחת – דם ואש!

מי לא-יאהב כל-השש – .

גלם הוא או סומא.

פלוני יש-לו יין קונדיטון,

ולאלמוני קלפת בצל,

אך אם-תתאו כוס של י"ש .

עם צפיחיות בדבש – .

לך אל-דבורה, עצל!

ביתה קטן, צח ונקי,

תזרח צלחית, נוצץ מחם,

מפה זכה, שמלות שש,

רקיקי דבש עם עיני אש – .

יחד יתנו ריחם.

אלף נשים יש לשלמה,

לי העלוב "קלפה" אחת – .

אל-נא יחשב אל לי חטא,

לילה אל בית דבורה אט .

ואשבע מלא כף-נחת.

אך יראוני ידבקוני .

יונים שש בתרועת שמחה:

זו על-כתף, זו על-גב,

יד ורגל ערב רב – .

והאם כף תמחא.

לתוכן הענינים לדף הראשי של פרויקט בן-יהודה דף זה הוא חלק מפרויקט בן-יהודה, שמתקיים הודות לסיוע של מתנדבים.

