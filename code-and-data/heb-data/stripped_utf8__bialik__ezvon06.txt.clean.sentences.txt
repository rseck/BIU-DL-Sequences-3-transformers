מחוץ לעיר / חיים נחמן ביאליק .

ו .

מחוץ לעיר...

מחוץ לעיר על-יד היער,

בבית מרזח, חרבה ישנה,

אבינו מת, רצוץ חיי צער,

אמנו נשארה אלמנה.

ותהי הירשה – מרזח סרוחים:

ארבעה כתלים סחופים, רטבים,

יי"ש, מקפה דגים, דגים מלוחים – .

וילדים חמשה וצרכים מרבים.

שם עברה דרך-חול רחבה,

וברדת אכר בעגלה .

אל יום השוק לעיר הקרובה,

סר לשתות כוס –  ויסע הלאה.

אף כי הטרח היה מרבה – .

מאום לא עלה בעמלנו:

הדלות שרקה בארבה,

העני רקד בזויתנו.

בחוץ מנדים משכונת יהודים,

מחדרים – קיטור סחי ולח,

בלילות – חרדת לב ונדודים,

ביום...
סוף דבר – בית מרזח!

לתוכן הענינים .

לדף הראשי של פרויקט בן-יהודה .

דף זה הוא חלק מפרויקט בן-יהודה, שמתקיים הודות לסיוע של מתנדבים.

