בין נהר פרת ונהר חדקל / חיים נחמן ביאליק .

בין נהר פרת ונהר חדקל .

בין נהר פרת ונהר חדקל .

על-ההר מתמר דקל.

ובדקל, בין עפאיו,

תשכן-לה דוכיפת זהב.

צפור זהב!
עופי, חוגי,

צאי ובקשי לי בן-זוגי,

ובאשר תמצאיהו – .

כפתי אותו והביאיהו.

אך אם-אין לך חוט השני .

דברי שלום אל חתני;

מה-תגידי לו?
הגידי:

נפשי יוצאת אל ידידי.

אמרי לו: הגן פורח,

נעול הוא ואין פותח;

רמון פז שם יש בין עליו – .

אך אין מי שיברך עליו.

ועוד תגידי לו: מטתי .

אשחה לילה בדמעתי,

ומתחת לבנת בשרי .

נשרף מדי לילה כרי.

ואם ימאן – שמעי רזי:

הכל מוכן בארגזי – .

שש ומשי, ובמלתחתי .

עשרים כתנת רקמת מחטי.

ונוצה רכה שמורה עמי,

מרוטה בעצם יד של-אמי,

מעיניה שנת המעיטה,

לעשות כר לאפריון בתה.

ובמחבואה, זהב רקומה,

כבר מחכה ההינומה;

נדני משלש, נכונה אני – .

ולמה אחרו פעמי חתני?

ריפת דיפת ומוריפת – .

ככה שחה הדוכיפת:

לילה אטוס אל בית דודך .

ואגלה לו את-סודך.

אשאל לו בשמך לשלומו,

דמותך אראה לו בחלומו;

פתאם יקפץ ממשכבו .

ועל מטאטא רכוב יבא;

יבא ויאמר לך: הנני!

את גיל חיי, בבת עיני;

לא במהר ולא במתן – .

כי באהבה בך אתחתן.

מה-לי עשרך, מה-לי רישך?

למה משיך לי עם-ששך?

משיי שערך, חיקך כרי,

את מטמוני עם-אוצרי.

יש-לי משלי רב מהר:

בלורית שחרה ואש הנער,

שתיהן לך – וברגל קלה .

לקראת דודך באי, כלה!

אתא לילה, ולבין שפעת .

עבים פרחה הדוכיפת,

עלה עלתה השמימה .

ונבואתה לא נתקימה.

לילה בקר וערבים .

אשא עיני אל העבים,

עבים זכים, העדין .

דודי בחיר לבבי אין?

לתוכן הענינים לדף הראשי של פרויקט בן-יהודה דף זה הוא חלק מפרויקט בן-יהודה, שמתקיים הודות לסיוע של מתנדבים.

