ים הדממה פולט סודות / חיים נחמן ביאליק .

ים הדממה פולט סודות .

ים הדממה פולט סודות,

וכל-העולם כלו שותק;

ומאחרי הרחים .

שאון הנחל אינו פוסק.

שחור הלילה הולך כובש,

מרכיב צל על-צל וכופל;

דומם אל-ים המחשכים .

כוכב אחר כוכב נופל.

ובהשתתק כל-העולם,

ארגיש: לבי ער ומדבר;

ארגיש: מעין טהור אחד .

הומה אט שם ומתגבר.

אומר לבי לי בחשאי:

"בני!
חלומותיך באו;

נפל כוכב מרקיע – .

האמינה – לא שלך הוא.

עוד שלך קבוע איתן .

ובמשבצתו יזרח שמה;

שא עיניך – הנה שם הוא .

קורץ, רומז לך נחמה."
.

ובהשתתק כל-העולם .

אשב אביט אל-כוכבי;

לי אין עולם אלא אחד – .

הוא העולם שבלבבי.

חשון, תרס"ב.

לתוכן הענינים לדף הראשי של פרויקט בן-יהודה דף זה הוא חלק מפרויקט בן-יהודה, שמתקיים הודות לסיוע של מתנדבים.

