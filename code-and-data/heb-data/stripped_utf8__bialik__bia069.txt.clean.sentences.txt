הכניסיני תחת כנפך / חיים נחמן ביאליק .

הכניסיני תחת כנפך .

הכניסיני תחת כנפך,

והיי לי אם ואחות,

ויהי חיקך מקלט ראשי,

קן-תפלותי הנדחות.

ובעת רחמים, בין-השמשות,

שחי ואגל לך סוד יסורי:

אומרים, יש בעולם נעורים   – .

היכן נעורי?

ועוד רז אחד לך אתודה:

נפשי נשרפה בלהבה;

אומרים, אהבה יש בעולם – .

מה-זאת אהבה?

הכוכבים רמו אותי,

היה חלום – אך גם הוא עבר;

עתה אין לי כלום בעולם – .

אין לי דבר.

הכניסיני תחת כנפך,

והיי לי אם ואחות,

ויהי חיקך מקלט ראשי,

קן-תפלותי הנדחות.

י"ב אדר, תרס"ה.

לתוכן הענינים לדף הראשי של פרויקט בן-יהודה דף זה הוא חלק מפרויקט בן-יהודה, שמתקיים הודות לסיוע של מתנדבים.

