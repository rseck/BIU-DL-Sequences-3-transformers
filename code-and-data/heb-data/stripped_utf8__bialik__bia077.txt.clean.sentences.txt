לנתיבך הנעלם / חיים נחמן ביאליק .

לנתיבך הנעלם .

לנתיבך הנעלם כסופה זנקת .

ותפרצי פתאם בית-כלאך,

ומסביבות אהלי לנצח מחקת .

את-עקבות פעמיך וצלך;

במנוסת בהלה לדרך יצאת,

ובצאתך – עם צרורך למרחק נשאת .

את-מצהלות צחוקך – את-פעמון זהבך,

את-להבות גילך ומדורות לבבך;

אך אחת נשית: ברכת שלומי ושלומך,

ובחפזך ותשי .

בזוית קטונך גם נעל של משי,

ועל אדן החלון – אגדת חבצלותי .

וצרור חלמותי .

ואותי – – – .

באשר את שם – היי ברוכה ממקומך!

עמך אנכי בסערה, אחותי!

ואם את עזוז סער ואני כבד חלמות – .

עד ראש גבעות עולם ועד ירכתי תהמות .

ירדפך יגון כל-לילותי וימי;

ונשוא אברותיך – ואת גם לא תראי – .

אנכי, ענן זעף קודר, ערירי,

אל אשר תשוטי אשרך פעמי,

ובפרשי ממרומי, ובאשר אבאה,

צל מגור ושאה – .

אפלח לב-עולם בברקי ורעמי .

ואחיהו בגשמי .

ובשירי.

לתוכן הענינים לדף הראשי של פרויקט בן-יהודה דף זה הוא חלק מפרויקט בן-יהודה, שמתקיים הודות לסיוע של מתנדבים.

