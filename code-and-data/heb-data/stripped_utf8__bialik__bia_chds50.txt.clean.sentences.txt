לכבוד שבת / חיים נחמן ביאליק .

לכבוד שבת .

אמי יצאה אל השוק .

לקנות צרכי שבת;

אמי שבה מן השוק .

ואתה צרכי שבת.

– מה?

– "סלת, בשר, דגים, פרות .

לכבוד שבת, לכבוד שבת!"
.

אמי השיקה התנור .

להכין צרכי שבת;

אמי טרחה כל היום .

והכינה צרכי שבת.

– איך?

– "אפתה, בשלה, צלתה, רקחה,

לכבוד שבת, לכבוד שבת!"
.

אמי כנסה ילדיה .

לטהרם לשבת;

אמי פנתה חדריה .

להכניס את השבת .

– איך?

– "רחצה, חפפה, שטפה, מרקה,

לכבוד שבת, לכבוד שבת!"
.

אבא הלך לבית הכנסת .

לקבל פני השבת;

אבא שב מבית הכנסת .

וכבדנו את השבת.

– במה?

– "במאכל ובמשתה, בזמירות ובשמחה,

לכבוד שבת, לכבוד שבת!"
.

לתוכן הענינים .

לדף הראשי של פרויקט בן-יהודה .

דף זה הוא חלק מפרויקט בן-יהודה, שמתקיים הודות לסיוע של מתנדבים.

