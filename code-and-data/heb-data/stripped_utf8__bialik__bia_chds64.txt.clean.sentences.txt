עבים חושרים / חיים נחמן ביאליק .

עבים חושרים .

(עוד להושענא רבה) .

עבים חושרים, עבים כוברים:

את השמש המה קוברים.

וזרזיף טורד, טורד ואומר:

כלה חג, הקיץ גומר.

ערבי נחל –  פגרים מתים,

דרוסי רגל מבלי משים.

ובפנה אלמן ויתום – .

לולב חור, אתרוג כתם.

ובחלון מציץ דומם .

עולם עכור, עולם שומם.

גני נטש, רצוץ גבעולים,

שכוחי רגל המשעולים.

ואין שושנה בין החוחים,

וארץ ושמים בוכים.

ועגומה ועלובה .

סכתנו העזובה.

וכעלים זרויים, רוח נשלם,

לוחשים דומם: תם ונשלם!

לתוכן הענינים .

לדף הראשי של פרויקט בן-יהודה .

דף זה הוא חלק מפרויקט בן-יהודה, שמתקיים הודות לסיוע של מתנדבים.

