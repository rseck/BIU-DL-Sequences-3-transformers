הגורל / עדה נגרי / רחל .

הגורל .

עדה נגרי .

לילה זה התיצבה מראשותי בחזון .

איזו דמות מפלאה,

בעינים ברק, על ירך פגיון,

צחקה בפני.
אחזתני זועה.

מללה : הנני התלאה.

"נערה!
לעולם לא ארפה ממך עוד.

מעונך יהא מעוני ;

בין פרחים וקוצים אחריך אדד,

כי דרכיך – דרכי אל כל אשר תפני".

אתחנן:  "שעי מני !"
.

היא לבטח עמדה לצדי ואמרה:

"בשמים נחתך גורלך,

ציץ ענג וחלש מארץ קרה,

פרח בית הקברות, פרח-פשע הנך,

בשמים נחתך גורלך".

התיפחתי, צמאתי ליין התקוה .

שבלב בני עשרים  :

השתוקקתי לאשר, לאש אהבה,

לנשיקת השכינה, לחדות עלומים .

–  "רחקי, דמות אימים !"
.

היא אמרה: "לסובל היוצר בדמיו .

תענד עטרת גבורה:

מצוקה לרעיון תצמיח כנף,

ללוחם האמיץ  –  נצחון ואורה".

–  "שבי עמי,  השחרה !"
.

לשאר תרגומי רחל .

לשירת רחל .

לדף הראשי של פרויקט בן-יהודה .

