"חוזה, לך ברח" / חיים נחמן ביאליק .

"חוזה, לך ברח" .

[עמוס ז', יב] .

"לך ברח?"
– לא-יברח איש כמוני!

הלוך בלאט למדני בקרי,

גם דבר כן לא-למדה לשוני .

וכקרדם כבד יפל דברי.

ואם-כחי תם לריק – לא-פשעי,

חטאתכם היא ושאו העון!

לא-מצא תחתיו סדן פטישי,

קרדמי בא בעץ רקבון.

אין דבר!
אשלים עם-גורלי:

את-כלי אקשר לחגורתי,

ושכיר היום בלי שכר פעלי .

אשובה לי בלאט כשבאתי.

אל-נוי אשוב ואל-עמקיו .

ואכרת ברית עם שקמי יער;

ואתם – אתם מסוס ורקב .

ומחר ישא כלכם סער.

תמוז, תר"ע.

לתוכן הענינים לדף הראשי של פרויקט בן-יהודה דף זה הוא חלק מפרויקט בן-יהודה, שמתקיים הודות לסיוע של מתנדבים.

