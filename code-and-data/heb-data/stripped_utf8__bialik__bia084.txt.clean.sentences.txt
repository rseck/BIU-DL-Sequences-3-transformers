והיה כי תמצאו / חיים נחמן ביאליק .

והיה כי תמצאו .

והיה כי תמצאו מגלת לבבי .

בעפר תתפלש,

ואמרתם כה: היה איש תמים ופשוט,

ועיף וחלש.

ויהי האיש עושה וחי לו לתמו,

ונחבא אל כליו,

ומקבל בדממה, בלי ברכה וקללה,

הבא לו מאליו.

ויצא האיש ויהי עובר לתמו,

ונתיבו לא-עקש;

מקטנות לא-ברח וגדולות לא-פלל,

ונצורות לא-בקש.

ואם-אחרו, אך באו, לא קרואות, הגדולות .

ובדרך המלך – .

ויעמד האיש והוא מביט משתאה,

ויקד וילך.

ואם-אחרו, אך דפקו על-פתחו הנצורות – .

והוא לא אספן,

ויתעב כאחד עז נפש הכלבים .

עם-צדקת לב שפן.

ועלית קיר קטנה לאיש ההוא היתה,

ולה אשנב קטן,

ותהי לו לנפשו, ולא-ידע בה מלאך,

ולא-שלט בה שטן.

ולאיש תפלה אחת, והיה בצר לו,

ויהי עולה שמה,

צונח לאשנב ורועד ולוהט – .

ומפלל בדממה.

ותארך התפלה כארך ימי חייו,

אך אל עליון לא-רצה.

את-לא-בקש לו נתן, והאחת שבקש – .

אותה לא-מצא.

והאיש עד-יום אחרון לא-נואש מרחמים .

ונפשו הוחילה,

ולבבו התפלל, התפלל וימת .

באמצע התפלה.

תמוז, תר"ע.

לתוכן הענינים לדף הראשי של פרויקט בן-יהודה דף זה הוא חלק מפרויקט בן-יהודה, שמתקיים הודות לסיוע של מתנדבים.

